ORDIN Nr. 1099/2016 din 23 iunie 2016 privind aprobarea Instrucţiunilor de aplicare a prevederilor art. III alin. (1) din Legea nr. 66/2016 pentru modificarea şi completarea Ordonanţei de urgenţă a Guvernului nr. 111/2010 privind concediul şi indemnizaţia lunară pentru creşterea copiilor
EMITENT: MINISTERUL MUNCII, FAMILIEI, PROTECŢIEI SOCIALE ŞI PERSOANELOR
VÂRSTNICE
PUBLICAT ÎN: MONITORUL OFICIAL NR. 474 din 24 iunie 2016
Având în vedere prevederile art. III alin. (2) din Legea nr. 66/2016 pentru modificarea şi completarea Ordonanţei de urgenţă a Guvernului nr. 111/2010 privind concediul şi indemnizaţia lunară pentru creşterea copiilor, în temeiul art. 18 alin. (3) din Hotărârea Guvernului nr. 344/2014 privind organizarea şi funcţionarea Ministerului Muncii, Familiei, Protecţiei Sociale şi Persoanelor Vârstnice, precum şi pentru modificarea unor acte normative, cu modificările şi completările ulterioare, ministrul muncii, familiei, protecţiei sociale şi persoanelor vârstnice emite următorul ordin:
ART. 1
Se aprobă Instrucţiunile de aplicare a prevederilor art. III alin. (1) din Legea nr. 66/2016 pentru modificarea şi completarea Ordonanţei de urgenţă a Guvernului nr. 111/2010 privind concediul şi indemnizaţia lunară pentru creşterea copiilor, prevăzute în anexa la prezentul ordin.
ART. 2
Agenţia Naţională pentru Plăţi şi Inspecţie Socială, agenţiile judeţene pentru plăţi şi inspecţie socială, respectiv a municipiului Bucureşti, Inspecţia Muncii şi inspectoratele teritoriale de muncă, Agenţia Naţională pentru Ocuparea Forţei de Muncă şi agenţiile teritoriale pentru ocuparea forţei de muncă, precum şi Direcţia politici sociale din cadrul Ministerului Muncii, Familiei, Protecţiei Sociale şi Persoanelor Vârstnice vor duce la îndeplinire prevederile prezentului ordin.
ART. 3
Prezentul ordin se publică în Monitorul Oficial al României, Partea I.
Ministrul muncii, familiei, protecţiei sociale şi persoanelor vârstnice, Dragoş-Nicolae Pîslaru Bucureşti, 23 iunie 2016.
Nr. 1.099.
ANEXĂ
INSTRUCŢIUNI de aplicare a prevederilor art. III alin. (1) din Legea nr. 66/2016 pentru modificarea şi completarea Ordonanţei de urgenţă a Guvernului nr. 111/2010 privind concediul şi indemnizaţia lunară pentru creşterea copiilor
ART. 1
(1) În aplicarea prevederilor art. III din Legea nr. 66/2016 pentru modificarea şi completarea Ordonanţei de urgenţă a Guvernului nr. 111/2010 privind concediul şi indemnizaţia lunară pentru creşterea copiilor, denumită în continuare ordonanţa de urgenţă, beneficiază de prelungirea sau, după caz, reluarea perioadei de acordare a indemnizaţiei pentru creşterea copilului persoanele care au în îngrijire copii sub vârsta de 2 ani, care au beneficiat sau beneficiază pentru acesta/aceştia de concediu şi indemnizaţie pentru creşterea copilului în baza art. 2 alin. (1) lit. a) din ordonanţa de urgenţă, înainte de modificările aduse prin Legea nr. 66/2016.
(2) Pentru persoanele prevăzute la alin. (1), prelungirea, respectiv reluarea concediului şi plata indemnizaţiei lunare pentru creşterea copilului se fac pe bază de cerere însoţită de acte doveditoare privind suspendarea realizării de venituri supuse impozitului. Modelul cererii este prevăzut în anexa care face parte integrantă din prezentele instrucţiuni.
(3) Pentru persoanele care se află în concediul pentru creşterea copilului până la vârsta de 1 an şi plata indemnizaţiei lunare aferente, pentru prelungirea acordării drepturilor, cererea prevăzută la alin. (2) se depune cu cel puţin 30 de zile înainte de împlinirea de către copil a vârstei de 1 an, dar nu mai devreme de 1 iulie 2016.
(4) Pentru persoanele prevăzute la alin. (1) care, la data intrării în vigoare a Legii nr. 66/2016, se află în plata stimulentului de inserţie, în concediul fără plată prevăzut de art. 6 din ordonanţa de urgenţă sau în una dintre situaţiile prevăzute de art. 11 alin. (2) din acelaşi act normativ, reluarea drepturilor de concediu şi indemnizaţie pentru creşterea copilului se face începând cu drepturile lunii iulie 2016, dacă cererea prevăzută la alin. (2) se depune până la data de 1 august 2016 inclusiv.
(5) Pentru persoanele prevăzute la alin. (1) ai căror copii împlinesc vârsta de 1 an în cursul lunii iulie 2016, prelungirea/reluarea drepturilor de concediu şi indemnizaţie pentru creşterea copilului se face începând cu data la care copilul împlineşte vârsta de 1 an, dacă cererea prevăzută la alin. (2) se depune până la data de 1 august 2016 inclusiv.
(6) Persoanele prevăzute la alin. (1) cărora, în cursul lunii iulie 2016 le sunt aplicabile prevederile art. 11 alin. (1) din ordonanţa de urgenţă, pot opta pe baza cererii prevăzute la alin. (2) care se depune până în ziua anterioară celei în care copilul împlineşte vârsta de 1 an, pentru:
a) prelungirea concediului şi aplicarea ulterioară a prevederilor art. 11 din ordonanţa de urgenţă până la împlinirea de către copil a vârstei de 2 ani;
b) aplicarea prevederilor art. 11 din ordonanţa de urgenţă şi reluarea concediului, după această perioadă, până la împlinirea de către copil a vârstei de 2 ani.
ART. 2
(1) În situaţia în care cererea prevăzută la art. 1 alin. (2) este depusă după termenele prevăzute la art. 1 alin. (3) - (5), plata indemnizaţiei pentru creşterea copilului se face începând cu data depunerii cererii, pentru perioada rămasă până la împlinirea de către copil a vârstei de 2 ani, respectiv 3 ani în cazul copilului cu handicap.
(2) În situaţia prevăzută la art. 1 alin. (6), dacă cererea este depusă peste termenul menţionat, plata indemnizaţiei pentru creşterea copilului se face începând cu data depunerii cererii, dar nu mai devreme de împlinirea de către copil a vârstei de 1 an, pentru perioada rămasă până la împlinirea de către copil a vârstei de 2 ani, respectiv 3 ani în cazul copilului cu handicap şi se consideră că a fost îndeplinită condiţia prevăzută la art. 11 din ordonanţa de urgenţă.
(3) Pentru persoanele prevăzute la art. 1 alin. (1) care sunt în imposibilitatea de prelungire ori reluare a concediului din cauza desfiinţării angajatorului sau a încetării raporturilor de muncă sau de serviciu, cererea prevăzută la art. 1 alin. (2) va fi însoţită, după caz, de unul dintre următoarele documente:
a) adeverinţa eliberată de inspectoratul teritorial de muncă, în condiţiile legii, în situaţia desfiinţării angajatorului sau a încetării raporturilor de muncă, prin care se atestă faptul că raportul de muncă al persoanei stabilit cu angajatorul în cauză a încetat;
b) adeverinţă eliberată de angajatorul cu care persoana a avut stabilit raportul de muncă sau, după caz, de serviciu, prin care se atestă că raportul de muncă sau, după caz, de serviciu al persoanei stabilit cu angajatorul în cauză a încetat;
c) adeverinţă eliberată de agenţia pentru ocuparea forţei de muncă judeţeană, respectiv a municipiului Bucureşti, prin care se atestă că persoana este înregistrată în evidenţa acestei agenţii ca şomer şi beneficiază, după caz, de indemnizaţie de şomaj.
(4) Pentru persoanele prevăzute la art. 1 alin. (3) şi alin. (6) cuantumul indemnizaţiei lunare pentru creşterea copilului se acordă astfel:
a) la nivelul cuantumului acordat anterior în cazul în care nivelul acesteia s-a situat sub nivelul de 3.400 lei, cu respectarea limitei minime prevăzute la art. 2 alin. (2) din ordonanţa de urgenţă cu modificările aduse prin Legea nr. 66/2016;
b) în cuantum recalculat prin eliminarea plafonului în cazul în care nivelul indemnizaţiei stabilit anterior a fost de 3.400 de lei, cu respectarea limitei minime prevăzute la art. 2 alin. (2) din ordonanţa de urgenţă, cu modificările aduse prin Legea nr. 66/2016.
ART. 3
(1) Acordarea drepturilor în condiţiile prevăzute la art. 1 şi 2 se face prin decizie a directorului executiv al agenţiei pentru plăţi şi inspecţie socială judeţeană, respectiv a municipiului Bucureşti, denumită în continuare agenţie teritorială.
(2) Cererea completată şi semnată de persoanele prevăzute la art. 1 alin. (1) şi actele doveditoare prevăzute la art. 1 alin. (2) şi art. 2 alin. (3) se depun la agenţia teritorială care a plătit dreptul, după cum urmează:
a) prin prezentare directă la sediul agenţiei teritoriale;
b) prin serviciile poştale sau de curierat, în plic închis, la adresa agenţiei teritoriale, cu specificaţia "prelungire/reluare drepturi ICC";
c) prin transmitere în format electronic, scanat, la adresele de e-mail comunicate de agenţiile teritoriale.
(3) Prin excepţie de la prevederile alin. (2), la solicitarea agenţiilor teritoriale, autorităţile administraţiei publice locale pot oferi sprijin în preluarea şi transmiterea cererilor prevăzute la art. 1 alin. (2).
ART. 4
(1) Prin excepţie de la prevederile art. 1 alin. (2), persoanele care la data de 1 iulie 2016 se află în plata stimulentului de inserţie şi care nu au solicitat concediul pentru creşterea copilului şi indemnizaţia aferentă pot solicita acest drept după data de 1 iulie 2016, pe baza cererii prevăzute la art. 18 alin. (1) din Normele metodologice de aplicare a prevederilor Ordonanţei de urgenţă a Guvernului nr. 111/2010 privind concediul şi indemnizaţia lunară pentru creşterea copiilor, aprobate prin Hotărârea Guvernului nr. 52/2011, cu modificările şi completările ulterioare, cu respectarea termenelor prevăzute de art. 15 alin. (1) din ordonanţa de urgenţă.
(2) Cererea prevăzută la alin. (1) este însoţită de documentele doveditoare prevăzute la art. 6 alin. (5) - (7) şi (9) din Normele metodologice de aplicare a prevederilor Ordonanţei de urgenţă a Guvernului nr. 111/2010 privind concediul şi indemnizaţia lunară pentru creşterea copiilor, aprobate prin Hotărârea Guvernului nr. 52/2011, cu modificările şi completările ulterioare, cu excepţia celor care au stat la baza stabilirii dreptului la stimulentul de inserţie. Cererea şi documentele doveditoare se depun la primăria comunei, oraşului, municipiului, respectiv sectoarelor municipiului Bucureşti pe raza căreia solicitantul îşi are domiciliul sau reşedinţa.
(3) Pentru stabilirea cuantumului indemnizaţiei pentru creşterea copilului în cazul persoanelor prevăzute la alin. (1) se iau în calcul veniturile din salarii, din activităţi independente, din activităţi agricole supuse impozitului pe venit, potrivit prevederilor Legii nr. 227/2015 privind Codul fiscal, cu modificările şi completările ulterioare, realizate timp de 12 luni în ultimul an înainte de naşterea copilului, sau producerea uneia dintre situaţiile prevăzute la art. 8 alin. (2) din ordonanţa de urgenţă.
(4) Dreptul la indemnizaţia pentru creşterea copilului se face prin decizia directorului executiv al agenţiei teritoriale, în condiţiile art. 14 din ordonanţa de urgenţă.
ART. 5
(1) Pentru persoanele prevăzute la art. III alin. (1) lit. b) din Legea nr. 66/2016, modificarea cuantumului indemnizaţiei lunare se face în baza informaţiilor existente la nivelul agenţiilor teritoriale prin aplicarea procentului de 85% asupra bazei de calcul avute în vedere la stabilirea dreptului înainte de intrarea în vigoare a prevederilor Legii nr. 66/2016, astfel:
a) la nivelul cuantumului acordat anterior în cazul în care nivelul acesteia s-a situat sub nivelul de 1.200 lei, cu respectarea limitei minime prevăzute la art. 2 alin. (2) din ordonanţa de urgenţă, cu modificările aduse prin Legea nr. 66/2016;
b) în cuantum recalculat prin eliminarea plafonului în cazul în care nivelul indemnizaţiei stabilit anterior a fost de 1.200 de lei, cu respectarea limitei minime prevăzute la art. 2 alin. (2) din ordonanţa de urgenţă, cu modificările aduse prin Legea nr. 66/2016.
(2) Nivelul minim al indemnizaţiei pentru creşterea copilului prevăzut la art. 2 alin. (2), precum şi nivelurile drepturilor prevăzute de art. 5, art. 7 alin. (1), art. 9 alin. (4), art. 31 alin. (2) şi art. 32 alin. (1) lit. c) şi d) şi alin. (2) din ordonanţa de urgenţă, cu modificările aduse prin Legea nr. 66/2016, se acordă din oficiu începând cu drepturile aferente lunii iulie 2016.
(3) Pentru persoanele care înainte de intrarea în vigoare a Legii nr. 66/2016 au născut ori s-au aflat în una dintre situaţiile prevăzute la art. 8 alin. (2) din ordonanţa de urgenţă şi solicită indemnizaţia pentru creşterea copilului cu respectarea termenelor prevăzute de art. 15 alin. (1) lit. a) - c) din ordonanţa de urgenţă, după data de 1 iulie 2016, cuantumul indemnizaţiei se stabileşte, luându-se în calcul perioada prevăzută la art. 2 alin. (1) din ordonanţa de urgenţă înainte de modificările prevăzute de Legea nr. 66/2016, după cum urmează:
a) pentru perioada anterioară datei de 1 iulie 2016, la 85% din media veniturilor nete realizate, dar nu mai mult de 3.400 lei;
b) începând cu data de 1 iulie 2016, la 85% din media veniturilor nete realizate.
ART. 6
(1) În situaţia persoanelor care la data intrării în vigoare a Legii nr. 66/2016 au stabilit dreptul la stimulentul de inserţie potrivit prevederilor ordonanţei de urgenţă până la 2 ani, respectiv 3 ani în cazul copilului cu handicap, acordarea stimulentului de inserţie până la împlinirea de către copil a vârstei de 3 ani, respectiv 4 ani în cazul copilului cu handicap, se face din oficiu, dacă nu se înregistrează o cerere de reluare a concediului de creştere a copilului până la împlinirea de către copil a vârstei de 2 ani.
(2) Pentru persoanele care, la data intrării în vigoare a Legii nr. 66/2016, se află în una dintre situaţiile prevăzute la art. 11 alin. (2) din ordonanţa de urgenţă, condiţiile prevăzute la art. 7 alin. (2) din ordonanţa de urgenţă, astfel cum a fost modificat prin Legea nr. 66/2016, se consideră îndeplinite, acestea fiind îndreptăţite să beneficieze de prelungirea perioadei de acordare a stimulentului de inserţie până la 3 ani, respectiv 4 ani în cazul copilului cu handicap, dacă până la împlinirea de către copil a vârstei de 1, 2 sau 3 ani acestea depun cererea de solicitare a stimulentului de inserţie, conform prevederilor art. 14 din ordonanţa de urgenţă.
(3) În situaţia persoanelor aflate în concediu pentru creşterea copilului până la 2 ani, respectiv 3 ani în cazul copilului cu handicap potrivit prevederilor ordonanţei de urgenţă la data intrării în vigoare a Legii nr. 66/2016, acordarea stimulentului de inserţie până la împlinirea de către copil a vârstei de 3 ani, respectiv 4 ani în cazul copilului cu handicap se face cu respectarea prevederilor art. 7 alin. (2) din ordonanţa de urgenţă, astfel cum a fost modificată prin Legea nr. 66/2016.
ANEXĂ*)
la instrucţiuni
*) Anexa este reprodusă în facsimil.
